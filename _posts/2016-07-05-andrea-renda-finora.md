---
description: Andrea Renda (finora)
dateModified: '2016-07-05T11:34:42.032Z'
datePublished: '2016-07-05T11:36:15.975Z'
title: ''
author: []
isBasedOnUrl: >-
  https://the-grid-user-content.s3-us-west-2.amazonaws.com/2c8bc422-5345-4a1a-be80-aa5c7ee0c157.jpg
starred: false
sourcePath: _posts/2016-07-05-andrea-renda-finora.md
inFeed: true
hasPage: false
inNav: false
_type: MediaObject

---
![](https://the-grid-user-content.s3-us-west-2.amazonaws.com/2c8bc422-5345-4a1a-be80-aa5c7ee0c157.jpg)

**Andrea Renda (finora)**

Sono nato all'inizio degli anni settanta in Sicilia da genitori siciliani. Ho avuto un padre di umili origini e la straordinaria mitezza, onestà e arguzia di quegli italiani cresciuti nel dopoguerra che sapevano essere a un tempo saggi e timorati di Dio, quasi a prescindere, ma non senza consapevolezza. Ho avuto una madre mamma, fino in fondo, e prima di ogni cosa. Mentre nascevo, la mia famiglia migrava in cerca di una vita migliore, di un respiro più ampio. Per chi, come molti siciliani, è legato a doppio filo alla famiglia, fino ai cugini più lontani, spostarsi a Roma voleva dire migrare, quasi morire. Un distacco netto, un cambiamento di vita quasi impensabile, anche se nella nostra famiglia vi era già stato chi era dovuto migrare negli Stati Uniti, qualche decennio prima. Fu così che, proprio in quel 1972, ci trovammo nell'ultima casa del quartiere Tiburtino di Roma, a Casal Bruciato, mamma, papà e tre fratellini. Per la mia nonna paterna avrei dovuto diventare prete, perché io di quei tre fratelli ero il secondo. Ma era poi Roma, quella? Dietro di noi, una chiesa e un prato: la città era finita. Ma la città era grande, e noi tre fratelli abbiamo avuto la fortuna di poterla assaporare, anche se non eravamo ricchi. Perché la Roma degli anni settanta era forse una città provinciale e caotica, spaccata tra movimenti fascisti e anarchici di ultrasinistra impastati con microcriminalità, corruzione e clientelismo: ma era una poesia che tutti potevano leggere, una bellezza aperta a tutti, un luogo dello spirito e un pezzo, conclamato, di Sud.

È in quegli anni che sono divenuto me stesso. Lasciate perdere le storie su natura e cultura, su talenti e predisposizioni. Nel mio caso, è stata la mia storia personale a segnare i miei passi e perfino ad anticiparli. E io sono cresciuto malinconico e sorridente, con una passione per l'armonia non solo musicale, ma anche e soprattutto tra le persone. Sono cresciuto con una passione crescente per le genti, di quaunque tipo, età e provenienza. Per i luoghi, brutti e belli, vicini e lontani. E sono cresciuto con una dose di coraggio limitata, raramente massiccia, più spesso tenue: è questa passione e questa dose di coraggio, o di codardia, che rappresentano da sempre il mio tratto distintivo. Quello che mi ha portato fin qua, non più indietro e non più avanti, non più a destra né più a sinistra.

Da piccolo ho amato l'acqua. Il mare. Ogni estate, i miei genitori mi riportavano a Messina. Spesso si andava in macchina, in viaggi che sembravano infiniti. Oppure ci infilavamo su quei treni di notte che non esistono quasi più, tra altri migranti con le canottiere bianche, le polpette nella valigia e i piedi nudi sul vetro dello scompartimento da sei. Gli operai FIAT sul Siracusa-Torino. A Messina ci annoiavamo insieme, leggendo libri e inventando giochi, e nuotavamo nel mare dello Stretto, insieme. Allora non capivo fino in fondo quanto fosse bello, e quanto fosse quasi tutto, quello stare insieme, persino quell'annoiarsi. Da allora so riconoscere, tra mille, la sera del Sud, perché l'aria che si respira è semplicemente diversa, più densa. Oggi che mio padre non c'è più, oggi che vivo lontano da mia madre e dai miei fratelli, quello stare insieme mi sembra un paradiso a cui tendere. E io nuotavo veloce, e correvo veloce. Tanto piccolo ero, di statura e d'età, quando i miei mi mandarono in prima elementare: non avevo nemmeno cinque anni. Da allora in poi, e per molti anni, sono stato più piccolo degli altri.

Della mia infanzia ho una memoria in bianco e nero, una serie di immagini e flash. Ma alcuni di questi flash sono più importanti degli altri. Ricordo il giorno in cui la nostra tela si spezzò, perché tornammo da scuola nella nostra casa di Casal Bruciato e la trovammo vuota. I ladri avevano portato via le cose preziose che le famiglie del Sud tengono a casa, un po' di argenteria regalata per il matrimonio, il corredo del matrimonio e qualche regalo dei nonni. Vedendo mia madre in ginocchio, disperata tra i carabinieri che stilavano il verbale, sentii la nostra intimità profondamente violata, e per un attimo iniziai a cullare sentimenti di rabbia. Io avevo dodici anni, e per me era più importante la rottura dell'armonia familiare delle cose che ci avevano portato via. Avevamo una domestica che veniva ad aiutare mia madre una volta a settimana, per due lire, e sospettammo di lei. Bastò, a me e mio fratello Luca, andare a trovarla per spazzare via la rabbia che montava. Ci inoltrammo tra i vicoli sterrati della baraccopoli che a quel tempo era Pietralata, il quartiere di Pasolini, proprio dietro casa nostra. Bussammo a una porta di amianto, e ci aprì lei. Si chiamava Giuseppina Ruiu e veniva dalla Sardegna, avrà avuto 50 anni e quel viso di chi si sente, da sempre e per sempre, un fiore senza sole, circondato da steli più alti e inarrivabili. Aveva un figlio tossicodipendente e senza lavoro. Intorno a noi volavano brutti panni stesi su spaghi incerti, si alzava polvere dalle pozzanghere. C'erano italiani, più che stranieri. Qualche africano. E molta paura. Quando la porta si aprì, non avevamo più niente da dire. Tornammo a casa e ai nostri genitori dicemmo che semplicemente quella donna, con il furto a casa nostra, non c'entrava nulla.

Avevo nove anni quando ho iniziato a suonare la chitarra. In famiglia non c'erano musicisti, ma i miei genitori mi chiesero lo stesso di scegliere uno strumento. All'inizio non mi piacque nemmeno molto, in fondo: ma alcuni anni dopo mi resi conto che quel pezzo di legno sarebbe rimasto nella mia vita a lungo, e iniziai a parlargli da vicino, a cercarvi delle risposte e a lasciare che piano piano mi raccontasse di me. Non suonavo per sfogarmi, ma per capire. E quando iniziai l'università, mi reso conto che avrei dovuto viaggiare, con la chitarra. E lo feci, con coraggio. Con i miei compagni di viaggio ho attraversato l'Europa dormendo per strada, ho chiesto l'elemosina e ho dormito vicino ai viandanti e ai _clochard_. Avevo una voce potente, molto più di oggi: con quella voce ho riempito l'Arc du Triomphe, le strade di Edimburgo, il Parque del Retiro a Madrid e i villaggi d'Irlanda. Ho amato lo spazio: lo spazio è il mio tempo preferito, così come il tempo è il mio spazio preferito. E allargandomi la vita attraverso lo spazio ho scoperto la musica come modo di essere.

Quando vivi la musica come modo di essere, non c'è bisogno di fare il musicista. Anzi, forse è meglio non farlo. Non c'è bisogno di sentire tanta musica, né di essere un virtuoso. Non c'è bisogno di sapere a memoria le canzoni, o di vestirsi in un certo modo. Non c'è nemmeno bisogno di suonare sempre. Puoi fare qualsiasi altra cosa, cercherai sempre la musica, l'armonia in quello che fai. Io sapevo scrivere e parlare bene, perché dovunque ero stato ed ero andato, avevo scritto e parlato, a me stesso e agli altri. E quando andai all'università, non c'era dubbio che avrei continuato a fare quello. Così, tra passi avanti e indietro, ripensamenti e abbagli, alla fine ho scoperto che potevo portare l'armonia e la mia voglia di comunicare anche dentro una professione diversa, come quella del professore. Da allora, ho iniziato a parlare e scrivere su tanti argomenti che non mi appartengono, cercando di farli miei e portarli dentro il mio modo di essere. Non ho un capo, non ho una scrivania, non ho un ufficio, e non so nemmeno cosa voglia dire avere un segretario o una segretaria: mi sembra assurdo solo il concetto. Io, in fin dei conti , non _faccio _nulla, ma cerco di nutrire ogni giorno quello che _sono. _Più cresco, più parlo a grandi platee e mi rendo conto che le persone leggono quello che scrivo, ascoltano quello che dico. Scrivo di tante cose, persino molto tecniche a volte, cercando di non renderle noiose. Ogni anno parlo a decine di conferenze in tutti i continenti del mondo, e mi sposto ormai più che viaggiare, cercando di pettinarmi i pensieri mentre sorvolo l'oceano e cerco ancora, attraverso lo spazio, di trovare un po' di tempo. Ho vissuto in Germania, negli Stati Uniti, ho viaggiato a lungo per molti continenti, e mi divido tra Roma, Bruxelles e ora la Carolina del Nord. E anche se suono la chitarra forse un'ora a settimana, mi sento più musicista che mai.

Perché ho deciso di incidere un disco? È semplice, dipende da tre, forse quattro cose che mi sono successe negli ultimi anni. Perché un giorno, al ritorno da un viaggio in Honduras in cui dopo tanto tempo io e i miei due fratelli avevamo passato dieci giorni finalmente insieme, tornato a Roma ho scoperto che mio padre era morto, così senza dir nulla, senza avvisaglie, in tre quarti d'ora. Perché solo pochi mesi prima, e dopo tante finte storie d'amore, ho incontrato una ragazza di una dolcezza tanto pura che a parlarne già la si rovina, con un viso e una pelle che mi sono parsi come il riassunto di tutti i visi e le pelli del mondo, e ho deciso di dedicare la mia vita a lei e alla sua bimba. Perché un giorno ci è nato un bambino dolcissimo, e da allora non sono riuscito più a distinguerlo da me stesso, tanto che ogni volta che ci penso mi commuovo, e ogni volta che me ne separo mi sento morire. Perché c'era troppa vita, in quelle canzoni, per continuare a tenerla dentro di me. O forse perché sentivo che la mia vita stava scappando via, e avevo bisogno di riprendermela, per poter continuare a essere me stesso, e da lì ripartire.

Così, senza avere un piano preciso, ho deciso che era arrivato il momento di finire il disco che nella mia mente avevo cominciato a scrivere quasi due decenni prima. Alcune canzoni di questo disco sono state scritte nel 1992, altre nel 1995, altre ieri. Ovvio che fosse difficile dare un senso univoco a questa sequenza di canzoni; e altrettanto ovvio che l'unico filo conduttore potesse essere la mia vita, la mia sensibilità, e il mio modo di vivere il mondo. Le vite che non ho vissuto non sono un rimpianto, ma una descrizione di momenti nel tempo e nello spazio della cui esistenza mi sono accorto, anche se non li ho vissuti tutti di persona. Le vite che non ho vissuto sono l'unico modo che ho per spiegare quella che alla fine ho scelto, e in parte mi è successo, di vivere. Così, ho finito per dare un senso a questo disco a posteriori, analizzando quali circostanze mi avevano portato a scrivere queste canzoni a distanza di tanto tempo. Ed è strano, perché una canzone è l'espressione di un pensiero, di un sentimento, e come tale non può rimanere simile, tantomeno uguale nel tempo. Io ho sempre saputo di poter scrivere dodicimila canzoni, oppure dodici. Queste sono le dodici che davvero ho pensato valesse la pena di fissare, di corredare da parole scritte nero su bianco, di lasciare suonare per più di un istante. Perché la musica, in principio, dovrebbe durare solo un istante, non di più.

Detto tra noi, non è la prima volta che mi capita di razionalizzare a priori la musica che scrivo. Nel 1995, alla vigilia del mio viaggio di un anno in Germania, scrissi di getto cinque canzoni che registrai in uno studio di Trastevere. Una di quelle era _Carillon_, che oggi fa parte del disco. Alcuni mesi dopo, capii perché avevo scritto quelle parole; e oggi, mi sembra di aver scritto quella canzone per mio padre, che pure sarebbe morto solo tredici anni dopo: per esprimere lo strazio della sua assenza, la frustrazione del mio desiderio di parlargli, di vederlo muovere ancora. Ed è come se sentissi, chiaro dentro di me, che quella canzone l'ho scritta per _prepararmi _a quel dolore, non per esprimere un sentimento già vissuto. Per questo vi è qualcosa di religioso, nella musica, che io percepisco pur non aderendo a nessuna religione consacrata. È il presentire che mi piace della musica, più ancora che il sentire, o l'aver sentito. Per me questo vuol dire anche che la musica, più che dalla vita, dipende in modo essenziale soprattutto dalla morte: è quel presentire che rende gloriosa la musica, e magnifica le nostre emozioni nello scriverla, e nell'ascoltarla. È la nostra paura, l'incertezza, il terrore della morte che fanno ondeggiare le nostre emozioni, in musica e in molte altre forme d'arte.

Così, è nato _Lives I haven't Lived_. E probabilmente non c'era altro modo. Il caso ha voluto che incontrassi Dario Vero in una delle mie rare incursioni musicali nella vita romana, per un concerto con Roberto Nicoletti alla Scuola Popolare di Musica di Testaccio, nel 2013\. Dario aveva appena finito di registrare Lucid Dream, un disco visionario in cui mostrava tutto il suo talento di chitarrista e compositore, ma anche la sua qualità umana e il suo rapporto col mondo. Guardandolo negli occhi ho capito che il suo piccolo studio dietro la stazione Termini poteva essere il luogo da cui iniziare la mia avventura. Un'avventura non legata a uno stile, né a uno strumento o a un paese. Legata a me, e al mio modo di essere in musica. Non è stato facile: le canzoni erano ancora troppo slegate, e il tempo troppo poco, perché quel luglio del 2014 potesse essere il mese decisivo. I testi non erano pronti, non erano legati tra loro. La mia impreparazione e la scarsa familiarità con gli studi di registrazione fecero sì che la batteria della prima versione del disco fosse registrata da Andy Bartolucci "immaginando" le canzoni, piuttosto che sentendo una vera base. Le parti di basso furono definite in un pomeriggio con Fabio Fraschini. Il tutto in due settimane intense, importantissime perché mi hanno portato a conoscere l'unico gruppo di musicisti con cui avrei potuto portare a termine questa impresa. Dario, Andy e Fabio sono ragazzi delicati e sensibili, con cui ho scoperto di condividere molto più di quello che pensavo. La segreta fratellanza tra noi, e il fatto che siano musicisti molto affiatati, talentuosi e professionali, è una delle chiavi di lettura di _Lives I haven't lived._

È passato un anno, da quel luglio, prima che io potessi rimettere mano al disco. E c'è voluto Giulio, l'amico che più di tutti mi conosce, per soffiare di nuovo dietro quelle vele spente, perché io riprendessi il cammino tirandomi fuori, a forza, dalle secche del mio quotidiano. C'è voluto un anno anche per Dario, Andy e Fabio, per digerire quei pezzi attraverso l'altra musica che ogni giorno suonavano, e farsi trovare pronti a registrarli e persino a riarrangiarli senza di me, mettendoci tanto talento e migliorandoli nella stessa direzione che io avrei preso, se solo avessi avuto il tempo e la perizia per farlo. Poi, Giulio ha identificato in Danilo Pao la persona più giusta per condurre questa avventura in porto, e Danilo ha spiegato che anche se io non lo avessi richiesto avrebbe comunque chiamato Dario, Fabio e Andy a suonarci sopra. Coincidenza, forse, ma non del tutto: il mio coraggio e la mia convinzione rispetto a questo disco non faceva che aumentare. Così, ho deciso che il tempo era arrivato: i meravigliosi studi di Grottaferrata e la qualità umana e professionale delle persone che ci lavorano non potevano che rendere la vita più facile a chi, come me, non è abituato a fare musica in scatola, e nemmeno sempre nello stesso modo. Così, mentre i ragazzi lavoravano ai nuovi, straordinari arrangiamenti del disco, io mi sono dedicato a dare un senso unico, compiuto a queste dodici canzoni, alcune delle quali sono state scritte proprio per completare l'opera, tra il luglio 2014 e il giugno 2015\. E per certi versi è un altro dei miei viaggi: l'incursione di un viandante dentro uno studio di registrazione, dove dei professionisti mi hanno mostrato che è possibile fare lo stesso lavoro tutti i giorni, nello stesso posto, e continuare ad amarlo.

Ed eccolo, _Lives I haven't lived. _Inizia in sordina, con un riff dissonante, e si dedica ai rapporti interpersonali, alla superficialità alla quale spesso condanniamo persino i rapporti di amicizia. Io ne ho sofferto molto, perché penso che la vita si faccia molto più esile, quando non si parla di cose profonde. E ancora più esile, quando si volta la testa per non vedere la meraviglia e l'ingiustizia del mondo. _Living for real_ si è così trasformata dalla sua versione originale (_Hashtag_) in un'esortazione a condividere tutto, soprattutto le paure, come modo per rendere la vita più profonda. E il suo seguito, _Where are you God_, un modo per dare fiato a queste paure e alla rabbia che si prova a constatare che il mondo non ha alcuna tendenza verso il bene, alcuna virtù redimente. Sembra banale e quasi ingiusto, lo so: ma io non riesco a dimenticare la foto di quel bambino di tre anni abbandonato senza respiro sulla spiaggia, vestito come mio figlio e portato lì dalla corrente quasi per tirare giù il nostro stupido velo di quotidianità. Mi ritorna spesso, quell'immagine, di giorno e di notte. Nemmeno di fronte a quello siamo riusciti a capire che era necessario fare qualcosa, abbiamo ricominciato a litigare sull'allocazione dei migranti tra paesi che un tempo facevano della solidarietà la loro bandiera. _Where are you God_ è il mio scetticismo su Dio, sulla sua esistenza, la mia richiesta intima, sommessa, di una prova della sua esistenza. E così, dalla morte di mio padre a quella della mia amica Leyla Calatin, tanti anni fa, fino alla morte di quel bambino e di decine di migliaia di adulti e bambini come lui, quella canzone è il mio modo per gridare aiuto. Non è importante e non cambia nulla, lo so, ma ho voluto scriverla e cantarla lo stesso.

Queste due canzoni completano l'_incipit _dell'album. Ora, si trattava di spiegare che tipo di esercizio fosse: e chi mi conosce sa bene che io tendo sempre a spiegare con troppi dettagli quello che accade, e quello che sto facendo. Per cui, il terzo pezzo, _Lives I haven't lived, _arriva proprio per rappresentare il mio amore e la mia angoscia rispetto a quello che poteva essere e non è stato; al destino di chi ha la sola colpa di essere nato in un posto dove la speranza non esiste, e di aver provato a spostarsi per cercare una vita migliore. Ho scelto di farlo senza troppa enfasi, con un testo che rimanda alle _sliding doors_, alle piccole ipocrisie quotidiane che hanno portato anche me meno lontano di quanto forse avrei potuto andare. Alla accidia, o semplicemente al fatto che a volte la vita ci impone di scegliere, e ci condanna a lasciare da parte le mille alternative che avevamo, decretando la loro morte. Lo scriveva Kierkegaard nel suo diario, e non si dava pace. Per me è diverso: con quel pezzo io voglio solo dire che di fronte alle scelte, dobiamo avere coraggio: vivere con coraggio è quello che mi sono riproposto di fare, e tirare fuori quelle parole per me è stato già un atto di coraggio.

Di lì, il disco esplora storie diverse nel tempo e nello spazio. La mia infanzia in borgata e la mia frequentazione del Venezuela sono alla base della scelta di _Here in Hell_. È la storia di due ragazzi, forse amici forse addirittura fratelli, che si fanno coraggio a vicenda convincendosi che possono "farcela", ma che questo vuole dire sostanzialmente essere senza scrupoli e battere la concorrenza degli altri. Nella mia mente la canzone è ambientata a Scampia, a Corviale o nella Torre di David a Caracas. Recentemente ho visto un servizio fotografico sul carcere del Salvador dove sono rinchiusi i feroci criminali della Mara Salvatrucha: ecco, è a loro che stavo pensando, e in particolare a quelli di loro che da piccoli sono più sensibili degli altri, magari sognano anche di scappare, ma finiscono nonostante tutto per seguire la stessa strada. È la rappresentazione di una vita dominata dalla nascita, della violenza generata dall'urgenza e dal degrado.

Così come _Here in Hell_ parla di un momento, calato nel suo contesto, le canzoni successive sono soprattutto dedicate a momenti specifici. _Over again_ è ancora più breve, un istante preciso, quell'istante in cui la poesia di una storia d'amore si perde, e non c'è più modo di farla tornare. Una canzone sull'inesorabile, e la necessità di fare i conti con quella inesorabilità in tanti momenti della vita. Una canzone sulla morte di una storia d'amore. _Lochinver _è una storia cantata da un narratore e da una ragazza, e parla di una terra grigia alla fine del mondo in cui un giorno arriva un giovane pieno di vita, e tanto entusiasta della vita da considerare persino di fermarsi lì. È una storia molto precisa: quando arrivai con il mio amico Alessandro Aquilano a Lochinver in uno dei nostri vagabondaggi nel 1991, fummo accolti con tale entusiasmo e gioia in paese che la mattina dopo Alessandro mi propose seriamente di restare lì, a vivere. È la storia di chi è nato per vivere come un'ape, e ha bisogno di altri che vivano come fiori per poter continuare a essere com'è. E noi, davvero, non eravamo nati per restare a Lochiver, ma per fare i bagagli con malinconia, e girarle le spalle per sempre. _Deep in my heart_ è un pezzo sui momenti di debolezza: io stesso mi sono trovato in situazioni nelle quali il mio cuore mi ha giocato dei tiri mancini, e sono finito a umiliarmi pur di dare al mio passato una _chance_, una nuova vita. È un pezzo legato a _Over again_, se si vuole, perché parla di coloro che per debolezza finiscono col provare, ancora e ancora, a rivitalizzare una storia d'amore. Parla di quelli che si lasciano ma continuano a vivere e a relazionarsi con gli altri solo per dimostrare qualcosa all'altro, a distanza. E sanno che, prima o poi, ci cascheranno di nuovo. E di _Carillon _ho già detto: è una canzone sull'assenza, sulla sua ineluttabilità, è una ninna nanna da non cantare ai bambini, una filastrocca per adulti, quasi per anziani. A volte la associo a una scena di un film recente che mi ha colpito moltissimo: un signore anziano sogna la moglie, si sveglia pensando che sia viva e si rende conto che non c'è accanto a lui nel letto, realizza che è morta e scoppia in un pianto desolato, inconsolabile. _Carillon _è un pezzo per tutti coloro che si struggono per la paura di dover vivere l'assenza, e anche per la paura di poterla infliggere ai propri cari. È un pezzo dolce, con un testo amaro.

Da qui parte un trittico di canzoni dedicate a un unico tema: quello dei migranti. L'ispirazione per comporre questi tre pezzi mi è venuta in momenti di tempo diversi, negli ultimi dodici mesi, ma è frutto di un unico pensiero. _Africa_ riprende le sonorità anglo-africane di Graceland e quelle di musicisti africano come Papa Wemba, cercando di rappresentare quella musica gioiosa e amara che si ascolta e si suona nell'Africa centrale. È la storia dell'inizio di un viaggio, nella necessità di scappare da luoghi in cui la speranza e la libertà sono un lusso concesso a pochissimi. È un pezzo di poche parole, che cerca di rappresentare alcuni concetti fondamentali: l'amore per il proprio paese e continente, il distacco necessario di chi parte in cerca di fortuna, la condanna all'incertezza e alla malinconia. Li vedo nelle foto di Ellis Island, nelle facce dei venditori ambulanti che camminano per le spiagge europee carichi di cappelli, bracciali e occhiali da sole, nelle immagini dei migranti di oggi, da Lampedusa all'Ungheria. Per certi versi ho cercato di riproporre nella mia mente quel vuoto di passato, quel vento di mare addosso, quella consapevolezza negli occhi che De Gregori dipinge sui suoi _due zingari_, una canzone che mi commuove da sempre per la sua capacità di dire, in due parole, quello che io stesso non saprei dire in mille, e che Dylan sapeva senz'altro dire in cento. _Africa _poi è anche un lugo dello spirito, è il posto da cui tutti veniamo, e che tutti noi rinneghiamo ogni giorno. L'ho scritta negli ultimi sei mesi, e il testo mi è venuto in mente dopo aver letto sui giornali l'intervista a un migrante del Congo, che raccontava tutte le peripezie che aveva dovuto attraversare per arrivare fino in Sicilia. Raccontava di come molti suoi amici non ce l'avessero fatta, e fossero morti. Raccontava della sua prigionia quasi casuale, se non sbaglio in Algeria. Di come i maghrebini fossero cattivi con i centrafricani, e di come gli avessero raccontato, a lui che non sapeva nuotare, che il Mediterraneo era un fiume, ci voleva un attimo ad attraversarlo. Aveva pagato e venduto tutto quello che aveva per arrivare lì.

Così, ho deciso di aggiungere una tappa a questo viaggio, quella del Maghreb e in particolare della Libia, da dove partono molti di quelli che chiamiamo barconi. _Just a river_ è esattamente riferita a quel momento lì, dopo la grande traversata della madre Africa, e prima dell'ultimo gesto disperato e inconsapevole: ci si aspetta un fiume, si trova una prigione, una tomba. Volevo rappresentare, più in musica che in quelle poche parole, lo sfruttamento disumano dell'ignoranza e della disperazione altrui che si legge in _Fontamara _di Ignazio Silone così come nelle pratiche dei _santeros_ in Sud America e dei cartomanti di tutto il mondo. Mi ricorda una scena di Man on the Moon, quando il protagonista, malato di cancro, vola in India per il viaggio della speranza, e scopre mentre è in fila che il santone non è altro che un prestigiatore, e si mette a ridere della risata più amara che io ricordi. È il miracolo del ghiaccio di Macondo, la fine conclamata della fiducia tra uomini, i trionfo dell'egoismo sull'ignoranza. Ed è la vergogna dell'Italia e dell'Europa intera, e ora del mondo.

Ed è qui che inizia _Mediterranean Homeless Blues_, mentre un uomo, una donna e dei figli aspettano di salire su un barcone che attraversa il Mar Mediterraneo in cerca di vita. L'uomo sogna soprattutto una vita, non speciale ma normale. Aspetta di arrivare dall'altra parte, non importa cosa ci vorrà, per mettere su una famiglia, per stare insieme, proprio come i miei genitori e noi tre fratelli stavamo insieme quando eravamo piccoli. La parola _build_, costruire, è piena di speranza, perché si estende nel tempo, perché scommette su qualcosa che può durare. Il cielo più blu, una pioggia più fresca, anche più battente purché piena di vita, e una cosa persino futile e insensata ma normale, come i bambini che festeggiano Halloween. Sono le immagini che si associano al mondo occidentale: se ci nasciamo dentro possono anche venirci a noia, ma se veniamo dall'inferno sembrano il paradiso. E così la canzone si sposta sul barcone, e sul capitano che dice ai passeggeri "non vi preoccupate, gli Italiani sono generosi", e magari chi sta sulla barca inizia a pensare di starci davvero arrivando, in paradiso. Che qualcuno li aiuterà, li comprenderà, li farà sentire esseri umani: sarà questa la migliore medicina per la paura che teniamo dentro, noi su questo barcone. Non stiamo viaggiando, non ci affascina l'ignoto. Stiamo scappando, e ci terrorizza tutto. E io non riesco nemmeno a pensare cosa possa provare un padre che decide di mettere i suoi figli su una di quelle barche: solo, può pregare che un giorno tutti quei ricordi svaniscano in un presente normale, e abbraccia il figlio chiedendogli di trattenere il dolore e la paura. Purtroppo, quel dolore e quella paura raggiungeranno il loro momento più devastante, in un verso o nell'altro, il giorno in cui alla fine proveranno ad attraversare quel finto fiume che si chiama Mediterraneo. Ho scritto questo pezzo nel luglio 2014, ma non nascondo, ancora una volta, che leggere la vicenda di quel padre siriano che dopo vani tentativi di ottenere un visto in Canada ha deciso di metter tutta la sua famiglia su un barcone, finando col perdere moglie e bambini, mi ha turbato in modo permanente. Ed è lì che ho ripensato a _Mediterranean_, che è il poco che ho potuto fare fin qui per tenere questo problema vivo nella mia mente. In futuro, spero di fare molto di più per contribuire a far sì che non esistano più tragedie così.

Ho deciso di mettere un coro _gospel_ in Mediterranean Homeless Blues perché quella musica viene dalla stessa esperienza. Dalla Congo Square. Dalla nostalgia del continente africano, dalla condizione di privazione materiale e bisogno di liberazione spirituale. E sono felice che Charlie Cannon, nativo dell'Alabama, sia venuto a cantare in quel pezzo.

Ora, _Mediterranean_ di fatto chiude il disco. Come si fa con i discorsi conclusivi nelle conferenze, anche io ho deciso di mettere un pezzo finale, che faccia il punto su cosa voglia dire tutto questo per la mia vita. A 42 anni mi sono liberato finalmente dei condizionamenti che venivano dallo scetticismo e dall'invidia di molte persone che mi hanno circondato nel corso degli anni, mi consoco meglio, e vivo al di fuori di qualsiasi routine quotidiana. Mi sono conquistato una vita diversa, a volte faticosa, ma di sicuro assai priviliegiata. L'ho fatto agendo con coraggio, spesso contro il parere di chi mi consigliava. L'ho fatto con fortuna, perché sono nato in una famiglia e in un luogo dove la libertà mentale non era garantita, ma era possibile. Non ho avuto molto coraggio, nella vita, né personalità. Ma ora è diverso, e niente mi può fermare: se le cose andranno male, io tornerò a viaggiare. Questo è il senso intimo di _Spiritual Sound_: è quello che voglio sentire d'ora in poi, nelle parole che dirò, nelle scelte che farò e nelle parole e nelle note che scriverò. È venuto il momento di riprendermi la mia spiritualità.

**In poche parole?**

Andrea Renda ha 42 anni, è nato a Messina da una famiglia siciliana e ha vissuto la maggior parte della sua vita a Roma. Negli ultimi anni è vissuto a New York, a Bruxelles e ora a Durham, in North Carolina, dove lavora presso la Duke University. Negli ultimi due decenni ha inseguito il suo percorso intellettuale in varie parti del mondo. Di professione non fa nulla: non ha un ufficio, non ha colleghi, non ha segretari, e soprattutto non ha un capo. Ha avuto migliaia di studenti. Si sposta continuamente, migra alla ricerca di idee. Studia l'arte di governare, e tiene regolarmente corsi universitari in Italia, Belgio, Stati Uniti, Cina, Olanda, Svezia, Russia, Ecuador. Parla a decine di conferenze ogni anno, in quasi tutti i fusi orari del mondo, e scrive articoli scientifici, libri e rapporti per organizzazioni internazionali come l'OCSE, la Commissione europea e la Banca Mondiale. Quasi nessuno sa che, quando parla a una conferenza o agli studenti, in realtà sta suonando la musica che ha nella testa. Chitarrista e cantante da sempre, con un passato da adolescente tormentato e vagabondo, oggi ha deciso di raccontare due decenni di idee, emozioni, viaggi, suggestioni e incontri in un disco. _Lives I haven't Lived_ attraversa una molteplicità di stili, dal rock alla world music, dal country alla psichedelia, e narra storie singole ma legate da un filo sottile, esistenziale, e dedicate soprattutto a chi, per vocazione o necessità, migra alla ricerca di qualcosa. All'interno del disco, storie di degrado, amore, ambizione, assenza, speranza. Una trilogia di canzoni ripercorre la migrazione delle genti d'Africa verso il Mediterraneo, riflettendo una sofferenza incontenibile per i tragici eventi del nostro mare, e per le storie che da quel mare vengono ogni giorno inghiottite sulla rotta verso la Sicilia che per Andrea è, oltre che patria, un luogo dello spirito. Al disco, prodotto da Danilo Pao e Giulio Fasano e registrato nei Forward Studios di Grottaferrata, partecipano musicisti italiani e internazionali di talento come Dario Vero, Fabio Fraschini, Andy Bartolucci, Aidan Zemmit, Charlie Cannon e Giovanni Palombo.

_**Mediterranean Homeless Blues**_

Quanta speranza passa ogni giorno dal Mediterraneo, quanta ne viene inghiottita. Quante storie di famiglie che aspirano alla normalità, di bimbi che ancora non l'hanno mai vista. Quanti sorrisi innocenti vengono trasformati ogni giorno in relitti del mare, in corpi spiaggiati. Una canzone dedicata alla speranza di chi migra non può che essere un _blues_, come lo fu la musica delle genti che finirono nella Congo Square di New Orleans per poi essere deportati come schiavi nelle piantagioni di cotone di tutti gli Stati Uniti. Non può che essere un _blues_ perché quella è la musica della tristezza (l'essere, appunto, _blue_) e della speranza di una vita migliore in questo mondo o alla sua fine. La musica disperata di chi, di fronte a un muro invalicabile, lancia il cuore oltre l'ostacolo e spera in un miracolo. Dai messicani a Tijuana a Tom Joad, i cubani sui gommoni, gli africani che scavalcano le transenne di Ceuta, gli uomini ibernati nei carrelli degli aerei, gli uomini nascosti nel motore di un auto, i bambini chiusi in una valigia per passare i controlli, i migranti delle Filippine, i corpi ammassati nei centri di Lampedusa: questa canzone è per loro, per chiedere scusa. Scusate per la nostra poca memoria, per la rapidità con cui voltiamo lo sguardo, per i nostri sguardi nervosi del mattino, per chi ancora ascolta le parole strumentali di politici senza scrupoli che vi usano per raccogliere voti. E naturalmente, scusa a tutti gli italiani che fanno del bene ogni giorno aiutano chi non ha nulla, scusate per tutti gli altri italiani che non vi meritano. Con questa canzone ho provato a scrivere la storia di una famiglia che spera di attraversare un giorno il Mediterraneo per poter vivere una vita normale. Una famiglia a cui raccontano che l'Italia è un paese generoso che li saprà accogliere. Ho provato a immaginare la paura e della speranza che possono convivere nella mente di chi intraprende un viaggio così rischioso. E sono consapevole del fatto che, se ho colto una goccia di quell'oceano in mezzo al nostro mare, è già molto. Non so a cosa possa servire una canzone, per me è come una lettera da un amico, che vi esprime vicinanza, amore e imbarazzo: non pensavo davvero che l'Europa fosse divenuta così barbara, e spero che un giorno trovi la forza di cambiare e anteporre la solidarietà alle oscillazioni della borsa e ai risultati elettorali.